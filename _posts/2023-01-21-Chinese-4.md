---
title: Chinese Chapter 4
created: '2023-05-23T07:27:01.089Z'
categories: [Original language, Art of War]
tags: [chinese]
---
军形第四  
孙子曰：昔之善战者，先为不可胜，以待敌之可胜。不可  
胜在己，可胜在敌。故善战者，能为不可胜，不能使敌之必可  
胜。故曰：胜可知，而不可为。  
不可胜者，守也；可胜者，攻也。守则不足，攻者有余。  
善守者，藏于九地之下；善攻者，动于九天之上；故能自保而  
全胜也。  
见胜不过众人之所知，非善之善者也。战胜而天下曰善，  
非善之善者也。故举秋毫不为多力，见日月不为明目，闻雷霆  
不为聪耳。古之所谓善战者，胜易胜者也。故善战者之胜也，  
无智名，无勇功。故其战胜不忒。不忒者，其所措必胜，胜已  
败者也。故善战者，立于不败之地，而不失敌之败也。是故胜  
兵先胜而后求战，败兵先战而后求胜。  
善用兵者，修道而保法。故能为胜败之政。  
兵法：一曰度，二曰量，三曰数，四曰称，五曰胜。地生  
度，度生量，量生数，数生称，称生胜。故胜兵若以镒称铢，  
败兵若以铢称镒。称胜者之战民也，若决积水于千仞之溪者，  
形也。